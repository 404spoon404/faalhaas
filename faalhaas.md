"Weet je wat jij moet doen? Jij moet de politiek in gaan." We stonden in een groepje bij de tafel voor volwassenen te wachten tot we onze kinderen mee mochten nemen. Ik nam snel een slok van mijn alcoholvrij biertje om de grijns van mijn gezicht te spoelen. Ze was blijbaar nog niet uitgepraat. "Je weet altijd zo mooi uit te leggen waar het misgaat." Ik keek over de rand van het blikje om te zien hoe Ballie zou reageren. "Dit is precies het probleem!" Hij barstte uit nog voor ze de zin had afgemaakt. "Mensen zien de problemen en denken dat iemand anders ze maar moet oplossen." Hij haalde adem, zijn hoofd al roder. "En met de politiek nog wel." Zijn vinger stekend in de richting van zijn doelwit. "In Den Haag kunnen ze nog geen zout oplossen in water." Ze deinste terug. Dat had geen zin. Hij stapte vooruit en hield haar in zijn close combat range. "Papa ik moet plassen." Een klein blond meisje hing aan de broek van een van de papa's in de groep.  

 
